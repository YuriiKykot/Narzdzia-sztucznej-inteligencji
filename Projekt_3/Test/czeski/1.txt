Česká Wikipedie je českojazyčná verze Wikipedie, mezinárodní internetové encyklopedie s otevřeným obsahem, na jejíž tvorbě spolupracují dobrovolní přispěvatelé z celého světa. Obsahuje 478 424 článků. Celý projekt včetně české části provozuje nadace Wikimedia Foundation založená podle zákonů státu Florida (USA).[3] Na tvorbě české Wikipedie se přibližně 10 % podílejí i lidé ovládající češtinu žijící mimo Česko.[4] Česká verze je podle počtu článků (zpracovaných hesel) 27. v pořadí z více než 300 existujících jazykových verzí.[5] Je také pátou největší verzí psanou ve slovanském jazyce (po ruské, polské, ukrajinské, a srbské). V roce 2019 na ni denně přicházelo v průměru 2 246 828 dotazů.